\section{Juomarin laulu}

Oi, jos mä takaisin saisin sen ajan, \\
kun kapakka mulle oli tuntematon, \\
:,: se viini, joka laseissa helmeili kerran, \\
se juotuna turmion tuottanut on. :,:

Ennen minä lauloin kuin lintunen pieni, \\
joka pesästään maailmalle lentänyt on. \\
:,: En tiennyt minä silloin, että maailma milloin, \\
se minutkin pauloihinsa ottava on. :,:

Onneni tähdet ne taivaalla loisti, \\
en suruja silloin minä tuntenutkaan. \\
:,: Kun ihana impi se minua lempi, \\
sanoi: ”Emmehän erkane milloinkaan?” :,:

Tuomi se huojui ja kukkaset tuoksui, \\
kun tyttöni mun rinnallain asteli. \\
:,: ”Sinä armaani olet”, näin tyttöni lausui \\
ja suudelman painoi mun huulilleni. :,:

Ystäviä mulla oli maailmassa monta, \\
jotka kapakan riemuista nauttivat vaan. \\
:,: Ja sanoivat mulle, et sä lemmestä tiedä, \\
kun kapakka sulle on tuntematon. :,:

Ja he sanoivat mulle, oi mukahan tule, \\
kyllä riemuja sullekin riittävä on. \\
:,: Siellä musiikin soidessa huolet ne haihtuu, \\
ja maljat ne surusi poistava on. :,:

Nyt istun minä kapakassa ystävien kanssa \\
ja kaikki he juovat minun onnekseni, \\
:,: ja he iloitsevat vielä, että kuljen minä tiellä, \\
joka johtava on minut turmiohon. :,:

Onneni tähdet ne taivaalla sammui, \\
kun juomarin tielle mä joutunut oon. \\
:,: Sinä tyttöni kallis, mulle anteeksi anna, \\
vaikka juomari olen minä auttamaton. :,: